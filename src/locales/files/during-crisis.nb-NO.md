### Under krisen

Krisesituasjoner er uoversiktlige, og informasjonen du får påvirker valgene du tar. I en krise bør du søke informasjon fra myndighetenes kanaler og fra redaktørstyrte journalistiske medier som er underlagt Vær Varsom-plakaten og redaktørplakaten. NRK P1 er beredskapskanalen som skal sikre informasjon til publikum, også dersom andre nyhetsmedier og offentlige nettsteder ikke er tilgjengelige.   

Pass på at informasjonen du får – og deler videre – er til å stole på.

#### Praktiske råd hvis internett eller mobilnett ikke fungerer

Hvis du har bil kan du både høre på radio og lade mobilen i bilen, så lenge den har strøm eller drivstoff.    

Sjekk om du kan aktivere tale over wifi på din telefon. Da kan du ringe selv om mobilnettet er nede – så lenge du har tilgang til internett. Noen apper på telefonen kan også kommunisere over internett selv om mobilnettet er nede.    

Sjekk om familie eller nabo har abonnement tilknyttet et annet mobilnett enn deg. Da kan dere hjelpe hverandre dersom kun ett av nettene er nede.

- Ha en DAB-radio som fungerer selv om strømmen blir borte. Det finnes ulike varianter som går på batterier eller som lades med solceller eller sveiv.   
- Ha en batteribank som lades opp jevnlig.
- Ha en liste på papir med viktige telefonnumre hvis du må låne en telefon.
- Sjekk med din kommune om de har møteplasser, eller andre ordninger, hvor du kan få informasjon dersom strøm og telekommunikasjon er nede.


Kriser er ulike og uforutsigbare. Derfor er det ikke lett å gi noe fasitsvar på hvor det er best å oppholde seg når krisen rammer.  

I mange tilfeller er det tryggeste å holde seg hjemme. Hvis du har fulgt rådene om egenberedskap, har du gode forutsetninger for å klare deg selv i flere dager der du bor. Les mer om egenberedskap for en uke.

Andre ganger kan det være nødvendig å forlate hjemmet på kort varsel. Eksempler på kriser som kan true liv og helse der du bor er ekstremvær, omfattende branner eller ulykker med farlig utslipp. 

Ved krigshandlinger kan det varsles om å søke dekning. Dersom det ikke finnes tilfluktsrom i umiddelbar nærhet, bør du søke dekning i kjeller eller rom i midten av bygg, og unngå vinduer. Les mer om tilfluktsrom i Norge

Søk informasjon fra myndighetene, og følg råd og føringer som gis for oppholdssteder i en krise. 