## Slik bidrar du til Norges beredskap

Hvordan vil du og dine nærmeste klare dere hvis strømmen blir borte en lengre periode? Hva gjør du hvis vannet forsvinner? Hva hvis du ikke får handlet på en uke? Egenberedskap innebærer å være forberedt på slike situasjoner.
Norske myndigheter anbefaler at flest mulig er forberedt på å klare seg selv i én uke. Det er fordi kommuner og nødetater må prioritere dem som ikke klarer seg uten hjelp i en krise. Hvis flere av oss er i stand til å ta vare på oss selv og dem rundt oss, vil Norges totalforsvar styrkes – altså summen av samfunnets ressurser for å forebygge og håndtere krise og krig.
#### Hva kan skje?
Vi lever i en stadig mer urolig verden – blant annet som følge av klimaendringer, krig og digitale trusler. Selv om det meste fungerer som det skal i Norge, må vi være forberedt på at ekstremvær, pandemier, ulykker, sabotasjer og i verste fall krigshandlinger kan ramme oss.
Slike kriser kan gi store konsekvenser. Strømbrudd kan for eksempel føre til at vannet i springen, kloakksystemet, betalingsløsninger, internett, mobiltelefon og mulighet for matlaging ikke fungerer som normalt.
#### Styrk din egenberedskap!
God egenberedskap er en investering i trygghet for deg og dine nærmeste. Hvis du følger rådene i denne brosjyren, blir du bedre i stand til å håndtere alt fra små forstyrrelser i hverdagen til større kriser. I tillegg bidrar du til at myndighetene kan prioritere dem som trenger mest hjelp.
Husk at noen forberedelser er mye bedre enn ingen! 