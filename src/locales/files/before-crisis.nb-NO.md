### Før krisen inntreffer

Gå igjennom det du har i skap, bod, kjeller og garasje, og kryss av på sjekklisten for egenberedskap mens du holder oversikt over ting som kan være nyttige i en krise.

Når du har identifisert hva du mangler, kan du vurdere hva du bør gjøre. Husk at du ikke trenger å fylle på alt med én gang. Start med det viktigste, som vann og varme, og fyll på gradvis. Er det noe som er lett å anskaffe? Kan noen av behovene dekkes gjennom en beredskapsvenn? Husk at det er smart å dele på ressurser som kokeutstyr, matvarer og DAB-radio.

Uansett hvordan du velger å løse ditt beredskapslager, er det lurt å se over jevnlig – minst en gang i året. Sjekk at utstyr fungerer som planlagt, at batteriene ikke er døde, og at mat og drikke er holdbart en god stund til.

I kriser er det viktig at du får informasjon fra myndighetene om hva som skjer og hva du bør gjøre. Forbered deg derfor på hvordan du skal få informasjon hvis strømnett, mobilnett eller internett slutter å fungere.